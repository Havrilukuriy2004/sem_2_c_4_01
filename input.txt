З метою підвищення фінансової самостійності місцевих бюджетів в Україні продовжується процес бюджетної децентралізації. Задля цього внесено зміни до Бюджетного та Податкового кодексів, а в подальшому планується внесення змін до Конституції України та інших законів, що стосуються повноважень органів державної влади та місцевого самоврядування [1, 2].
Основною метою бюджетної децентралізації є не просто збільшення частки доходів місцевих бюджетів у зведеному бюджеті чи краще утримання існуючої мережі бюджетних установ, а підвищення якості надання конкретних послуг для громадян. Інші цілі можуть призвести до неефективного використання державних коштів та погіршення фінансової ситуації.
У рамках бюджетної децентралізації передбачається виконання таких завдань, як перегляд та визначення переліку власних та делегованих повноважень, розширення фінансової бази органів місцевого самоврядування, перехід до системи цільових трансфертів для компенсації видатків місцевих органів за реалізацію делегованих функцій, впровадження формульного розрахунку перерозподілу національних податків, закріплених за місцевими бюджетами, та забезпечення максимальної прозорості використання бюджетних коштів органами місцевого самоврядування.
Зміни до Бюджетного та Податкового кодексів України, прийняті Верховною Радою у грудні 2014 року, стали найбільшим кроком у напрямку бюджетної децентралізації за останні роки [1].
Раніше від 50 до 90 відсотків місцевих бюджетів в Україні були дотаційними, але після проведених реформ їх кількість зменшиться вдвічі.
Децентралізація фінансових ресурсів бюджету передбачає [15]:
1.	зміну системи оподаткування з перерозподілом надходжень на користь місцевих бюджетів;
2.	реформування трансфертної політики, яка відмовляється від радянського принципу "від кожного по можливостям – кожному по необхідності";
3.	надання органам місцевого самоврядування більших повноважень у розробці та реалізації програм соціально-економічного розвитку.
Процес бюджетної децентралізації в Україні, що передбачає збільшення повноважень та фінансової бази органів місцевого самоврядування, триває вже довгий час.
Щороку він декларується в Основних напрямках бюджетної політики, проте фактично спостерігається зростання рівня бюджетної централізації.
Місцеві бюджети займають одне з центральних місць в економічній системі кожної держави, оскільки в них зосереджується значна частина державних фінансових ресурсів.
Місцеві бюджети є також найбільш численною ланкою бюджетної системи країни. Вони яскраво відображають своє значення у функціонуванні місцевого господарства, утриманні об'єктів соціально-культурного призначення, здійсненні соціального захисту населення та охороні навколишнього природного середовища. Економічні відносини в межах місцевих бюджетів виникають у двох площинах: під час формування доходів різних рівнів місцевих бюджетів та їх використання як цільових фондів грошових коштів місцевих органів самоврядування.
Незважаючи на значну різницю між доходами і видатками місцевих бюджетів, обидва напрями є носіями розподільних відносин і мають однакове призначення – найповніше задовольняти потреби регіону (рис. 1.1).
